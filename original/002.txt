「爸爸，爸爸，你睇下電視，有哥哥姐姐比人追住！嗰ｄ黑色既人係唔係壞人呀？」

６月１２日，雖然公司已有共識罷工，但作為專業人士有不得不負責完成既工作。直到下午4點幾，我去接太太同５歲半既囡囡返屋企，途中經過路邊有電視直播包圍立法會和平示威被警察開始清場既地方，囡囡突然問我剛才既問題。

「唔係呀囡囡，果ｄ係警察黎。」係我諗緊點答既時候太太自然咁講出事實。
「警察叔叔唔係好人黎既咩？果ｄ黑色人咁兇神惡煞…哇！有哥哥咩都冇做企起到就比黑色人拉跌，比一群黑色人打呀！點解冇警察叔叔保護哥哥姐姐？」
「囡囡，好似有好人有壞人咁，警察叔叔都有好有壞架，你大個d就明架啦」
「但媽媽，老師教我地警察叔叔既責任保護市民，呢d打哥哥姐姐打市民既一定唔係警察叔叔！」

太太對住囡囡只係苦笑咁摸下佢個頭。

「囡囡，記唔記得你上次病左唔想食藥對媽媽發脾氣整親媽媽？衣家d警察叔叔就同你一樣病左，哥哥姐姐想幫佢地，提醒佢地食藥，但警察叔叔比d污糟細菌病毒搞到唔知自己做緊咩，發脾氣打人。」
「係d藥難食！」
「自由、智慧、人性搞到我地可以似d畜牲咁簡單比人圈養生活等死，可能對某d人黎講係難食既藥呢…」
「爸爸你講緊咩呀？自由好似橙色大大粒既藥咁係難食既藥？」
「老公你突然講呢d囡囡都唔會明架啦。」
「哈哈唔好意思。囡囡，自由就係呢…如果有你最中意既雞翼同你唔中意既青椒比你揀，你想今晚食邊樣？」
「雞翼！」
「但爸爸只準你揀青椒呢？」
「為什麼？我唔要青椒要雞翼！」
「啦囡囡，有得比你揀雞翼就係自由啦，而迫你只可以揀青椒就叫剝奪自由。」
「即係自由唔係難食既藥而係雞翼？」
「唔係…」
「仲係到傾咩野，快ｄ入黎啦。」

想進一步教育囡囡咩係自由既時候，太太催促我地入屋企大廈門口。

「爸爸16號父親節呀！」囡囡一入大廈門口就指住公告欄既父親節活動海報。
「爸爸你想父親節要咩野，自由雞翼？」
「囡囡你整比爸爸食？」
「嗯！但爸爸你嗰日要負責買，要買多d！買埋之後既！」
「啊，16號既，同之後既自由、雞翼爸爸都會比你。」
「老公你…我嗰日會看住囡囡，你行完記得要買雞翼比佢，唔好亂黎，要小心。」
「多謝你老婆。」

父親節起源於子女對父親撫養教育等既感謝
若然父親們未曾為子女付出，何談被感謝？
將16號同未來名為自由既雞翼送比仔女係我既《父親節宣言》
為左實踐承諾我將採取《父親節行動》

2019年6月16日
香港
《父親節行動》
守護自由
守護下一代既未來